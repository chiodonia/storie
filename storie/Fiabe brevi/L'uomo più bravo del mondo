Io so la storia dell'uomo più bravo del mondo ma non so se vi piacerà. Ve la racconto lo stesso? Ve la racconto. Si chiamava Primo, e fin da piccolo aveva deciso: Primo di nome e di fatto. Sarò sempre il primo in tutto. E invece era sempre l'ultimo. Era l'ultimo ad aver paura, l'ultimo a scappare, l'ultimo a dir bugie, l'ultimo a far cattiverie, ma così ultimo che cattiverie non ne faceva per niente. I suoi amici erano tutti primi in qualche cosa. Uno era il primo ladro della città, l'altro il primo prepotente del quartiere, un terzo il primo sciocco del casamento. E lui invece era sempre l'ultimo a dire sciocchezze, e quando veniva il suo turno di dirne una stava zitto. Era l'uomo più bravo del mondo ma fu  l'ultimo a saperlo. Così ultimo, che non lo sapeva per niente. 