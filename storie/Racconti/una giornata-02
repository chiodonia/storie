Sì, grazie, ho voglia di sedermi e magari mi fumo anche una sigaretta. Non si può? Grazie lo stesso. Mi rialzo ed esco. L'orologio sul muro segna l'una.
Non so voi come la pensiate su quelle frasi tipo il buongiorno si vede dal mattino o roba del genere, fatto sta che per me questa non è una 
delle migliori giornate, anzi. Lo vedo avanzare lentamente, calzoncini corti e canottiera, cappello bianco con visiera, anzi solo visiera se vedo bene. Andrea mi saluta da lontano con un largo sorriso. "Ciao" "Ciao" rispondo. E non ho la forza 
di dire altro. Quando sto iniziare a parlare, lui mi precede "Sai la novità?" e senza aspettare replica continua "ho fuso il motore della mia 
auto!" E ride. Ride, l'incosciente, e quasi quasi ho voglia di prenderlo a sberle. Ma poi ... come si fa a non restare contagiati dalla sua 
incoscienza, da quel non prendere niente sul serio! Rido anch'io dunque e, ridendo, riesco a dirgli che la mia macchina è ferma senza benzina, 
fortunatamente non in mezzo alla strada, ma un po' distante. Beh, sapete la cosa buffa? Quando realizza la situazione smette di ridere e 
guardandomi dritto negli occhi mi apostrofa "Stai scherzando?". Scusa? "E io come arrivo a casa di Roberta?". Ora sono io che non capisco. E 
sicuramente neanche voi. Sono sudato, arrabbiato, senza una lira, voglio andare a casa, ecc. ecc. e questo qui non sa come arrivare da Roberta.
A parte il fatto che: primo chi è questa Roberta, secondo chi ti ha detto che ti avrei prestato la macchina, terzo: sei il solito egoista.
Lo lascio solo in lavanderia, non prima di avermi fatto dare le chiavi di casa. Salgo le scale - tre piani senza ascensore tanto per dire - 
con una flemma inusuale, non ce la faccio più, anche la litigata cretina con quello stupido ci mancava. Beh, ci crederete? Attaccato allo 
specchio del corridoio un messaggio: "ore 12. Stanno riparando la tubatura dell'acqua, per un paio d'ore saremo senza. Cerca di sopravvivere. Ciao Andrea".
Lo so, faccio fatica anche io a credere che tutto questo stia succedendo in una sola giornata e so anche che cosa state pensando dell'autore 
di questo scritto. Che sto esagerando e che così facendo sto rendendo tutto poco credibile. Ma vi assicuro, ragazzi, che la mia vita è 
assolutamente esagerata e ve ne sto descrivendo solo una piccola parte. Il telefono... no, ragazzi, la bolletta è pagata, il telefono funziona 
e anzi sta squillando. "Pronto, c'è Riccardo?". Il solito sbaglio. Sbuffo (concedetemi almeno questo!) Cerco di difendermi dal caldo e accendo il ventilatore.
