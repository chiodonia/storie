Quel pomeriggio, prima di coricarsi, Santa aveva puntato la sveglia prima del solito: aveva un sacco di cose da sbrigare quella notte ed era molto
eccitato. La sua H.D. nuova di zecca lo aspettava in garage, trepidante. Le cromature tutte tirate a lucido riflettevano qualsiasi oggetto si 
trovasse abbastanza vicino. E lì in quel vecchio garage ce n'erano proprio tante di cose da riflettere. In un angolo c'era ancora la vecchia slitta 
che gli era stata fedele così a lungo. Non sapeva nemmeno lui quanto a lungo, ma sicuramente più che abbastanza. Aveva pensato di coprirla con un 
telone per preservarla dalla polvere ma poi non ne aveva avuto il coraggio perché gli sembrava di nasconderla agli occhi per farla dimenticare al 
cuore. E lui era uno dal cuore tenero Santa, Claus di cognome. Onesto, sincero, amava essere sempre al centro dell'attenzione ma non era un 
narciso, anche se si tingeva capelli e barba con della brillantina dai riflessi argentati che gli donava un aspetto più interessante. Diciamolo: 
lo aiutava ad apparire un po' più giovane, e lui lo sapeva, glielo aveva fatto notare anche quella vecchia megera della Befana, e doveva essere 
proprio vero, perché quell'arpia non faceva mai complimenti gratuiti, piuttosto si sarebbe cucita la bocca a doppio filo.
La sveglia al quarzo suonò puntuale alle undici di sera, l'ora che Santa aveva scelto per alzarsi quel 24 Dicembre. Si sedette un po' intontito sul 
bordo del letto e perlustrò la stanza facendo mente locale: doccia, colazione che altro? Beh, certo, doveva ancora passare dai fratelli Chubbs 
per ritirare gli ultimi regali. Quelli difficili, quelli ma sì, quelli che hanno sempre bisogno di una piccola aggiunta o di una modifica invisibile 
ma assolutamente necessaria. Se ne prendeva cura personalmente ogni anno, ma per il lavoro vero proprio si affidava a quel gruppo di pazzi furiosi 
dei Chubbs. Pazzi e geniali. In tanti anni d'esperienza Santa era arrivato a pensare che forse la genialità spesso si accompagna ad una certa come 
chiamarla? Forse "eccentricità"? Già, era proprio quella la parola.
Si trattava di tre fratelli, tutti maschi, e piuttosto vicini di età uno dall'altro, cosicché il più vecchio aveva solo due anni di differenza dal 
più giovane. Particolare d'importanza ridicola comunque, dato che erano folletti. Ma scordatevi il cappello a punta e le scarpettine verdi in 
tinta: visto il volume d'affari (anche la Befana era loro cliente, e tanti altri nomi famosi, famosissimi), i Chubbs si potevano permettere una villa 
con piscina e parco (un po' di bosco dovevano pur averlo attorno) ma soprattutto vestivano Armani. Andavano pazzi per lo stilista italiano, e 
nonostante i loro fisici non si prestassero granché all'alta moda, si facevano confezionare abiti su misura da Giorgio, come lo chiamavano loro. 
Così Santa ogni vigilia di Natale andava in casa Chubbs e li ritrovava nel grande salone con tutti i giochi commissionati ammucchiati da una parte, e 
vestiti con abiti impeccabili e nuovi fiammanti. Made in Italy by Giorgio Armani. "e scusateci se insistiamo nel farvelo notare, caro Santa", gli 
dicevano ogni sacrosanta vigilia, "ma le cuciture sono fatte a mano epersonalmente da Giorgio"

