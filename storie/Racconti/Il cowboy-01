L'erba alta della prateria era scossa da un forte vento freddo. Un uomo, ritto sul suo cavallo, dall'alto di una collina osservava la pianura
davanti a lui, le alte sterpaglie che ondulavano al vento come un mare in tempesta. L'aria quasi gli penetrava sotto lo spolverino, mentre la tesa 
del cappello cedeva all'impeto dell'aria e si piegava all'insù. La criniera lunga del mustang sbandierava nobile al vento, ed il destriero 
manteneva il suo aspetto trasognato ed assente rimirando la distesa davanti a se come il suo cavaliere. Le nuvole, nel cielo, correvano veloci 
come un tappeto in movimento, lasciando passare i raggi del sole in colonne di luce che illuminavano ad isole le sterpaglie ondulanti. In 
lontananza, un enorme macchia scura si estendeva sino a perdita d'occhio. Un'enorme mandria di bisonti, grande come non se ne vedevano più da anni, 
una delle poche dopo i tracciati delle ferrovie. Il cowboy alfine si decise, e spronò il cavallo in avanti, giù dalla collina, avanzando con 
prudenza. Meno di un'ora più tardi, l'ambiente era cambiato. Aveva lasciato il cavallo nascosto in un canalone, e si era avventurato strisciando fra 
l'erba alta. Il cavallo si era innervosito, e lui aveva notato un uccello della prateria prendere d'improvviso il volo, spaventato. Puzzava un po' 
troppo di indiani. Avanzò carponi con circospezione verso dove aveva notato il movimento. Fu un attimo. Un indiano Shoshone spuntò d'improvviso 
dall'erba, con in viso i colori della caccia, e gli si fiondò addosso brandendo un grosso coltello. Il cowboy ebbe a malapena il tempo di parare 
il fendente, poi con l'altra mano, in un movimento svelto, lo allontanò da se con un portentoso pugno in faccia. Alzatosi in piedi, gli tirò un 
calcione in faccia, ferendolo alla tempia col tecco dello stivale, facendolo svenire. In un attimo altri sei shoshoni si alzarono come 
fantasmi dall'erba e cominciarono a correre urlanti verso di lui. Non perse tempo, e si fiondò a rotta di collo verso il luogo dove aveva 
lasciato il cavallo. Ad un certo punto, sulla cresta d'una piccola altura, si fermò e si voltò. Un istante dopo nelle sue mani apparvero due stupende 
Colt calibro 45, risultato d'un movimento impressionantemente veloce. Da ciascuna sparò un colpo. Quasi nello stesso istante, i due indiani che 
correvano in testa agli altri caddero con un buco aperto in petto. Ripose altrettanto rapidamente le pistole nelle fondine, e riprese a correre. 
