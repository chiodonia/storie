Un po' giocava anche immaginando di partecipare ad una giostra medievale, in cui il bel cavaliere mascherato venuto da lontano, forse dagli anfratti
dei sogni e dell'arcano, assesta il colpo decisivo al brutto nobile borioso.
Il cavaliere, la giostra, il premio.
Il cavaliere, la giostra, la principessa.
Bella dietro il suo velo, bella come la Sulammita, bella tra le creature, graziosa di graziosa giovinezza.
La principessa e il drago, la vittoria e la salvezza.
No, davvero non era una semplice partita a scacchi.
Il re, la regina, e i cavalli avversari come draghi, i propri come agili destrieri.
Destriero, sicuramente da destreggiarsi.
Destreggiarsi, ovvero saper trovare e tenere la destra, come orientarsi significa saper trovare e tenere l'oriente, ricostruì.
Ancora, le torri nemiche come manieri da assaltare, le proprie come rifugio nella tempesta, come refrigerio nella calura, salus in 
captivitate.
Era il suo motto, quando giocava a scacchi.
Ogni mossa dell'avversario, un laccio teso nel tentativo di catturarlo e farlo cadere.
Salvezza nel pericolo, o meglio, salvezza dal pericolo.
Cio' che salva da cio' che condanna, cio' che libera da cio' che imprigiona.
Pensò alla principessa per cui vincere la giostra, alla regina per cui difendere il vecchio sovrano.
Vide la sua Sofia Marceau bella sotto la corona di fiori attorno al velo.
Difendere il re per ottenere la mano della figlia, o anche solo il suo volto per un istante, usare la propria mente per vincere contro le astuzie 
di un incantesimo o contro gli enigmi di una Sfinge moderna.
Scacco matto, il re è morto, scacco matto.
