La pelle che copriva l'entrata era stata discostata un'altra volta, ed era entrata una figura chiaramente maschile. Pur non riuscendo
ancora a vederlo bene in faccia, notò la mole imponente del guerriero, i capelli raccolti in due trecce che scendevano lungo le spalle sul petto, 
sul torace portava una corazza leggera di stecche di legno, e su di essa pendeva una piccola borsetta in pelle. Quando gli occhi si abituarono 
anche al buio della parte della tenda dove il guerriero si era messo, riconobbe con piacere un volto familiare. Era Nuvola Bianca, capo di una 
delle tribù di Sioux Dakotas che durante le stagioni di caccia vivevano nelle grandi praterie. Guardò d'istinto l'avambraccio destro, e riconobbe 
la piccola cicatrice poco dietro il polso che portava anche lui quasi nello stesso punto: erano fratelli di sangue. "Ti saluto, fratello" 
pronunciò il cowboy in lingua sioux annacquata con un impercettibile accento del sud. La ragazza si stupì di sentir parlare nella sua lingua l'uomo bianco, e si ritrasse da lui. Poi, subito, tornò a recargli le sue 
amorevoli cure. "Salute a te, Due Fucili" rispose Nuvola Bianca; il cuore del cowboy si rallegrò a sentire il nome che gli era stato dato dai 
guerrieri della tribù la prima volta che l'avevano visto sparare con le due pistole. Nuvola Bianca continuò:"Il mio cuore si rallegra nel rivedere 
il mio fratello bianco". Con un gesto secco, ma che conteneva dell'affetto paterno, fece uscire la ragazza dalla tenda, e si inginocchiò a fianco del 
ferito. "La tua ferita non è grave, e mia figlia Piccola Luna ha voluto prendersi cura di te personalmente" disse appoggiando una mano sulla 
spalla sana di Due Fucili. Questo significava molto. Era un bel nome, Piccola Luna. Si compiacque ancora una volta della poesia che gli indiani 
imprimevano nel dare il nome ad ogni cosa e ad ogni persona. Il discorso con Nuvola Bianca continuò abbastanza a lungo. Il cowboy gli raccontò 
della circostanza in cui era stato ferito. Il capo rimase ad ascoltarlo con attenzione, e con fraterno affetto. Disse che poteva rimanere 
all'accampamento finché avrebbe voluto, e sarebbe stato accolto come un membro della tribù. Poi, salutato l'amico, uscì dal tepee e presto ritornò 
Piccola Luna. Era davvero bella, Due Fucili la guardò con attenzione. Lei si chinò su di lui, e tornò a occuparsi di lui. Era stanco, e fra le belle braccia della dolce ragazza, si addormentò.

