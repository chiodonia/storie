L'evento in sé fu semplicissimo: al bimbo del primo piano, anni 8, cadde la palla dal balcone e rimbalzò gagliarda davanti ai piedi della signora del piano
terra, anni 65. Il bimbo, col baricentro pendente sul vuoto, si congratulò con se stesso: "Che tiro, Dio, se ne facessi uno così tutti i giorni!"
La madre, acchiappatolo con fermezza, fu pure costretta a scamazzarlo di sculacciate mentre imprecava: "Ah 'sto brutto boia, Dio fai che non faccia mai 
più un tiro simile." La signora Zagnotti, vittima incolume del vile attentato, sul punto di svenire pregò: "Signore mio, che rischio ho corso! Allontana da me 
questi pericoli e se puoi anche quella infame creatura."
Ma la signora Turolla, che acquattata dietro le tende del terzo piano aveva seguito il fatto, con la pancia accartocciata dal ridere, gorgogliava: "Oh Dio, 
ancora, ancora, fammene vedere un'altra così!"Non altrettanto ben disposto, il marito della quasimorta scampatapermiracolo, in veste di Gran Collerico 
Condominiale, ululava: "Che Dio li strafulmini, loro e il dannato piccolo delinquente!"Intanto, la Vecchietta Buona sulla panchina, nonna in via 
d'estinzione dei fortunati gemellini Pappa & Pipì, scuotendo la testolina canuta cinguettava: "Dio benedica i bambini vivaci e chi li mette al mondo!"Gli sposini 
nella mansarda rientravano in quel momento e non fecero commenti perché nelle risse fra inquilini erano ancora dilettanti. Lui pensò: "Dio, come odio le 
stronzate dei bambini: che non me ne trovi mai fra i piedi." E lei in contemporanea: "Dio, come amo le birichinate dei bambini: fammene avere 3 o 4." 
Un cineamatore del palazzo di fronte aveva casualmente filmato la scena e andava compiacendosi: "Ma perché agli altri capita di riprendere omicidi, stupri, 
quantomeno scippi, e a me una cagata siffatta? Dio, che cose stupide mi riservi, ma ce l'hai con me?" Invece la casalinga dell'ultimo piano, che giocava a fare 
la scrittrice fra un soffritto e un rammendino, esclamò: "Dio, troppo divertente, ci devo fare sopra un racconto."

