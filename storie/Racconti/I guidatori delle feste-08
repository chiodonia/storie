Era così immerso nel suo filosofeggiare che non si accorse di passare un incrocio quando il semaforo era già scattato sul rosso. Pochi attimi dopo
un'auto della polizia a sirena spiegata dietro di lui gli fece capire che doveva accostare sulla destra della strada. Claus era agitato e fuori di 
sé. Ce l'aveva con Batman, era colpa sua se ora si trovava in tutto quel casino, ma in realtà ce l'aveva solo con se stesso perché continuava ad 
insistere con il tenersi un cuore così sensibile e romantico. Batté il pugno sul volante per la rabbia, senza fermare la macchina, rallentando 
solo un pochino. Poi si preparò all'azione diversiva: era tardi, ci mancava solo la polizia per completare l'opera! Non ci pensava nemmeno per 
sogno di fermarsi e perdere altro tempo prezioso, quindi schiacciò a tavoletta il pedale dell'acceleratore, scrutando il quadro comandi nel 
tentativo di trovare una leva o un pulsante che gli permettesse di "mettere le ali" a quel bidone scoppiettante. "Mi ha fatto una testa come 
un'anguria per 'sta vasca da bagno, e non riesce a spiccare un comunissimo volo, balzo, qualcosa che gli somigli anche vagamente?! Maledizione a 
sentire lui questo catorcio fa pure il caffè! Ridicolo", borbottò, finché finalmente provò con un piccolo pulsante sul lato destro, sotto una 
ventina di altri comandi tra levette e bottoni vari. La batmobile dapprima sobbalzò incerta, poi sfrecciò nella notte, distanziando in brevissimo 
tempo l'auto della polizia. Santa era euforico. La sensazione della velocità gli era piaciuta da sempre, era anche per quello che aveva scelto 
il suo lavoro: velocità e precisione, e lui era un grande professionista. Mai un giorno di ritardo sul lavoro. Era un suo vanto. Quella notte non 
avrebbe fatto mancare a nessun bimbo il suo regalo sotto l'albero. Batman permettendo, certo, ma per il momento si era salvato in extremis. Emise un 
urlo trionfante, cercando di trattenersi dall'impulso di togliersi quella maschera per una grattatina alla barba.

