E' tutto così strano questa notte: rumori inquietanti, odore di caffè nell'aria, angosciante solitudine. Il cielo è chiuso in un dipinto, i colori del mondo tutti in una stanza, le carezze e i pugni del mondo tutti fuori ad aspettare che Martin Hosselof ritorni a casa, ritorni nel suo paese ad arrampicarsi sugli alberi, a spingere le altalene, ad accendere una fiamma per illuminare il buio nella notte. Ogni tanto si gira verso di me mentre io me ne sto lì per ore a guardare il mare senza pensare a nulla. Ma questa notte è diverso, questa barca mi sembra una grande stanza che ha per soffitto il cielo, e come in tutte le grandi stanze dove non c'è nessuno ci si sente persi. -Domani ce la faremo. -; lui è deciso a raggiungere l'orizzonte ed intanto dipinge con i colori del mondo: il blue e il bianco; il blue degli occhi di sua madre e il bianco della barca. Ogni tanto Martin Hosselof posa il pennello e si ferma a guardare l'orizzonte: il suo sogno è ancora lontano.
  
