E poiché la palla si era abbattuta su di un drappello di formiche cariche di un quarto di bruco, provocando lutti e scompiglio, le sopravvissute si
sparpagliarono scioccamente e con le loro vocine lamentose gridarono: "Oh Dio, con quale grande ingiustizia ti accanisci contro di noi!"
Non così un merlo, che inghiottito il brandello tuttora molle e succoso, fischiettò: "Oh Dio, che fortuna insperata mi regali!" A questo punto 
l'Onnipotente, che si era sintonizzato su quel minuscolo palazzone per rilassarsi un attimo fra una guerra di qua e un'alluvione di là, decise: "Gran 
Me, la diretta è diventata proprio insopportabile." e spense la radio. Passò all'ascolto in cuffia e per star nel sicuro andò sul classico con S. Francesco, 
Live at La Verna, "Good Sister Water".
Così non potè captare, e fu un peccato perché probabilmente l'avrebbe esaudita, una preghiera breve ma accorata: era la voce del capitano Johnny the best, in 
volo sul suo cacciabombardiere Snow Dove per una ricognizione pacifica condizionata sull'Ucraina. Come sempre, in tal genere di missioni di routine, 
portava tre bombe H a scopo precauzional-deterrente, ma in fondo era un brav'uomo; pur obbedendo ciecamente a qualsiasi ordine, se si trattava di ordini 
davvero fetenti gli dispiaceva un po'.
Così, quando, inchiodato da un infarto non programmato, sentì di accasciarsi sul pannello di comando, non si vergognò di invocare: "Oh Dio, no." Ma nessuno lo 
sentì, e nessuno nell'universo seppe mai, ma forse a nessuno sarebbe importato, che la prematura scomparsa del grazioso, petulante pianeta verde fu tutta colpa 
della palla di Stupazzoni Federico Mattia. 
 
