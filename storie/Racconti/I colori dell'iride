Troppo buona , come al solito, la maestra Rita continuava a spiegare , incurante del caos che regnava nella sua classe. "L'arcobaleno è quel fenomeno di dispersione ottica che ci rivela i numerosi e smaglianti colori di cui è composta la luce bianca del sole. Esso è formato da minuscole gocce d'acqua in sospensione che agiscono da prismi e scompongono la luce in sette colori : azzurro ,indaco ,violetto, giallo, verde , arancio e rosso."
Ma per Christian l'arcobaleno, quello che si sforzava di sognare ogni sera a letto, era ben altro ,forse, a pensarci bene, solo un'insensata lotta con se stesso.
Christian, in sogno, riusciva sempre a mettere l'arcobaleno sopra la testa di Maya , la bambina con la quale trascorreva le ore più piacevoli della giornata e poi , sotto Maya e l'arcobaleno appariva quel mare immenso e cristallino su cui far rimbalzare le piccole pietre parlanti. Ma c'erano quelle maledette, minuscole porte a rovinare tutto. Una porta chiusa incastrata nel verde e una aperta nel rosso ed egli non riusciva a resistere, doveva per forza entrarci lasciando fuori l'aura primaverile , Maya e i colori stessi dell'arcobaleno. Vane erano le parole delle piccole pietre che cercavano in tutti i modi di dissuaderlo.

Allorché si preparava ad entrare nella porta incastrata nel rosso, un uomo dalle membra robuste ,alto e privo di lineamenti lo fermava : "Se vuoi entrare, dimmi : perché la luce sembra rossa quando abbiamo gli occhi chiusi?" La maestra Rita aveva spiegato questa strana cosa , ma lui non ricordava . Era così costretto ad abbandonare il rosso e provava col verde. Apriva la porta ,ma uno strano essere alto, anch'esso senza volto, dalla pelle verde , lo fermava : "Se vuoi entrare dimmi le sette meraviglie del mondo " 
La maestra Rita , un giorno, le aveva elencate , ma lui non ricordava .

Avvilito , si sedeva sotto l'arcobaleno , senza Maya , senza l'aura primaverile e vedeva un pony bianco alato allontanarsi sempre più. Il sogno finiva e iniziava la faticosa giornata di scuola. Un giorno Christian pregò la maestra di elencargli di nuovo le sette meraviglie del mondo e di svelargli perché la luce ci appare rossa quando abbiamo gli occhi chiusi. "La luce ci appare rossa quando abbiamo gli occhi chiusi, perché passa attraverso i tessuti di cui anche le palpebre sono costituite e questi tessuti sono permeati da una fitta rete di capillari. Tutto qui Christian. Per quanto riguarda le sette meraviglie del mondo , sono : la grande Piramide d'Egitto , il Faro di Alessandria , il Mausoleo di Alicarnasso , il Tempio di Diana a Efeso , la Statua di Giove a Olimpia , i Giardini pensili di Babilonia e il Colosso di Rodi.
Ma come mai tutto questo interesse ?" Non rispose alla domanda , ringraziò la maestra Rita e scappò verso casa . Sulla strada incontrò Maya: "Stasera entrerò nel verde e nel rosso", disse salutandola frettolosamente con un bacio sulla guancia e la ragazza naturalmente non poté capire. Ma quella sera , nel sogno, il verde e il rosso dell'arcobaleno non avevano più porte.
Christian restò prima sorpreso, poi deluso ; non si accorgeva che il pony bianco si avvicinava sempre di più a lui e a Maya : Maya lo prese per mano e i due , protetti dalle lunghe ali di un albatro urlatore , volarono sul pony bianco , lasciando cadere le piccole pietre parlanti. Christian da quel sogno , mi piace pensare , non si risvegliò mai. 
