Accidenti che giornata! Vago da ore ormai, sotto un sole cocente, come sa esserlo il sole d'estate in una grande città affogata nel cemento,
la macchina ferma a qualche chilometro di distanza, e neanche cento lire in tasca. Sì, la mia proverbiale distrazione mi aveva fatto dimenticare 
banalmente di riempire il serbatoio, ero in riserva già dal giorno prima, ma, cosa volete, può succedere. E a me era successo. Punto.
Ora ho voglia solo di ritornare tra le quattro mura domestiche e sperare che il mio pigro coinquilino a quest'ora stia in casa.
Perché? Perché naturalmente ho dimenticato anche le chiavi."Ho proprio la testa fra le nuvole" mi ripeto quasi ossessivamente e 
nel ripeterlo un pensiero sgradevole fa capolino nel mio cervello."Giovedì ... oggi è giovedì" e lancio un'imprecazione a voce alta. Non 
che odi questo particolare giorno, no, la cosa è molto più semplice. Il giovedì è giorno di bucato. Io e Andrea, il mio coinquilino, non 
abbiamo la lavatrice e così un giorno a settimana, appunto il giovedì, a turno, raccogliamo le nostre cose da lavare e le portiamo in una lavanderia 
distante un isolato dalla nostra abitazione. Cambio direzione quindi e mi dirigo direttamente lì. Il sogno di una doccia è per il momento rimandato.
Da lontano non vedo la sua auto. Non mi preoccupo più di tanto, chissà dove l'avrà parcheggiata, penso tra me e me.
Entro. Le macchine sono tutte in funzione e non c'è traccia di Andrea. Il titolare del negozio - che ci conosce bene - mi dice che il mio 
amico è passato, ma che sarebbe tornato più tardi perché, appunto, le macchine erano già tutte impegnate. Impreco di nuovo, questa volta a voce bassa, perché mi sto rendendo 
conto che dovrà ancora aspettare. "Chissà dove sarà finito quel matto!" mi dico. E chiedo di fare una telefonata. Ma Andrea non è in casa.
"E adesso?" Ricapitoliamo. Ho la macchina ferma senza benzina, sono senza chiavi, il mio amico non è in casa, sto morendo di caldo, ho anche 
fame e per giunta non ho uno straccio di lira in tasca. Ma che bella situazione! Forse la mia faccia ha assunto un aspetto veramente ignobile, o sono 
così sconvolto da destare sentimenti di pietà. La moglie del titolare, la signora Amelia, un donnone di 110 chili, mi chiede se voglio bere 
qualcosa e cerca di accertarsi che vada tutto bene. Accetto la prima offerta - ho una sete tremenda - e la rassicuro sulle mie condizioni.
