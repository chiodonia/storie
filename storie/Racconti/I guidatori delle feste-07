La "peste", senza togliergli la torcia di dosso, più carogna che mai infierì: "No bello, tu adesso rimani qui che devo svegliare quei due
farabutti e fare giustizia d'anni di menzogne!" "No, ma che dici, stai scherzando, vero? Dai, è tardi, fila a letto e non aprire i pacchi fino a 
domattina, mi raccomando" Santa-Batman, emulando i suoi tempi migliori spiccò un salto calcolando la zona di caduta sulla quercia del giardino, 
non trovando altro modo per trarsi d'impaccio con un colpo di scena che zittisse quella birba di bambino. Seppure fuori allenamento riuscì a 
raggiungere indenne la BATMOBILE, coprendo col rumore del motore le grida furibonde del moccioso.
La seconda consegna andò meglio, così la terza e via via per tutto il quartiere. La notte era fredda, e le maledizioni che tirò all'indirizzo 
del suo amico "pipistrello male in arnese" ogni qual volta tentava inutilmente di accendere il riscaldamento in macchina, superarono il numero delle consegne.
Inutile dire che era notevolmente in ritardo sulla tabella di marcia, per di più non era abituato ad effettuare i suoi spostamenti su quattro ruote. 
Quell'automobile era un gioiellino, intendiamoci, ma tutto sommato Santa preferiva di gran lunga la sua H.D. truccata in modo 'speciale' per lui da 
certi meccanici tipo i Chubbs conosciuti anni anni prima, quando ancora aveva una Kawasaki 1000. Bei tempi, quelli! Per non parlare di quando 
montava sulla sua slitta trainata dalle otto renne più belle che avesse posseduto in tutta la sua vita. Quelle che ora se la spassavano da qualche 
parte nel Peloponneso Allora sì che c'era rispetto per le tradizioni, che si credeva in qualcosa persino in lui. Ora ora stentava lui stesso a 
credere alla sua esistenza. Le renne si erano iscritte ai sindacati ed avevano rivendicato il diritto alle ferie pagate, erano entrate in 
sciopero e non ne volevano più sapere di lavorare in inverno, sotto le feste. A meno che fossero pagate il doppio, ma con la miseria che girava 
in quegli ultimi periodi non era proprio il caso. Così i Grandi Capi avevano deciso che forse il caro vecchio Santa ce l'avrebbe fatta anche 
senza renne e slitta. E senza tradizione. Addio. A lui non era dispiaciuto poi tanto, almeno non all'inizio. Se n'era accorto poi della perdita 
subita, del calo d'entusiasmo. Stava invecchiando più in fretta, ed ogni tanto si chiedeva se il suo andare per le strade a cavallo di quel bolide 
lucente e borbottante non fosse un rifiutare il passare del tempo.

