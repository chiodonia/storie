Sicuramente voi lettori sarete abituati a case di altro genere, a condizionatori, a vasche con idromassaggio e magari piscine ... e invece vi
ritrovate con noi a vivere un'avventurosa giornata con due squattrinati saltimbanchi. Mi dispiace deludervi e magari rattristarvi ma secondo 
dati Istat siamo la maggioranza, sapete? Cerco di regalarmi un meritato riposo ... . .. ma non c'è pace per me oggi e il suono del campanello mi riporta 
di nuovo nel mondo dei vivi. Osservo molto attentamente la bella ragazza che ho di fronte, che dice di chiamarsi Roberta, e di essere un'amica di Andrea ... E mentre lei 
parla - mi sembra stia dicendo che Andrea le abbia telefonato per spostare il luogo dell'appuntamento, cioè casa nostra, visto che lui era 
senza macchina ... ancora una sensazione sgradevole fa capolino nella mia mente. Non faccio in tempo a chiudere la porta e a far accomodare l'ospite che 
entra il diretto interessato. Neanche una parola per me, che ho addosso la sensazione di essere trasparente, e bacio, e che bacio, tra i due.
Li osservo, solo per un momento, il tempo per capire che forse è il caso di eclissarsi, e il più in fretta possibile.
Voi direte tutte quelle cose sul fatto degli spazi e delle libertà, che in fondo abbiamo due stanze, ecc. ecc. ma, sapete, c'è una sorta di 
accordo in questi casi tra di noi. E non voglio essere io quello che non rispetta i patti. Prendo i soldi, le chiavi, e la mia agenda. Esco.
Andrò al bar all'angolo che ha anche un telefono, mangerò il solito panino e in ordine alfabetico telefonerò a tutti, prima agli amici, poi ai 
conoscenti, fino ad arrivare a quei numeri telefonici che uno si ritrova ma non sa mai a chi appartengono. A voi capita mai?
E quando arriverò ad essere stanco e deluso perché nessuno avrà tempo da dedicarmi, tutti troppo persi nelle loro faccende e nelle mille cose 
da fare, telefonerò all'unica persona che so per certo starà ad ascoltarmi. La mia mamma?

