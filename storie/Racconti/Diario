Sono nato il 16 Novembre del 2976, in un piccolo paesino, di una nuova isola. Questo è il mio sedicesimo "passaggio" sulla Terra. Ogni volta è diverso, un nuovo padre, una nuova madre, nuovi fratelli. Non sempre si è fortunati, alcune volte ci si ritrova soli, senza una casa, senza niente da mangiare e con troppa indifferenza intorno. Non tutti ricordano le loro vite passate, ma questo accade perché sono state talmente inutili, che anche se riuscissero a ricordarle niente in loro cambierebbe. Chi ricorda impara, ed è più sensibile alle sofferenze dei meno fortunati. Pian piano con il passare dei giorni mi ritornano in mente ricordi della mia vita precedente. Deve essere stato parecchio tempo fa perché c'era ancora il sole.

12 Settembre 2996 Oggi ho ricordato il suo volto e i bellissimi momenti passati con lei. Da oggi la cercherò. Sono felice. Anche lei, forse, starà cercandomi. Ricordo quello che ci disse un vecchio indiano emigrato nel nostro paese: "Quando uno di voi ricorderà, deve prendere un pezzo di legno morbido, farne un bracciale e scrivere il nome della persona amata. Il bracciale vi aiuterà a ritrovarvi.". Domani andrò nel bosco a cercare il legno per fare il bracciale. 22 Novembre 2996 L'ho ritrovata. Aveva un fazzoletto legato sui capelli che le copriva un po' il viso, sembrava spaventata, camminava a passo svelto sul ponte di pietra che scavalca il fiume, diretta verso il bosco. Era sicuramente lei, il suo volto è l'unico che ricordo, e dopo anni quel che provo non è cambiato. Mi ha guardato con quegli occhi che più volte mi hanno sorriso, ma che adesso gridavano aiuto. Non sono riuscito a vederla bene, ma sono certo che non indossava il bracciale, che a me aveva permesso di ritrovarla. Non so se ricorda qualcosa della sua vita precedente, se ricorda il mio volto, ma sicuramente la mia presenza le ha suscitato un'emozione. Forse la nostra più grande paura, quella di non ricordare, è diventata realtà. Ho paura di perderla, di perderla per sempre...

25 Novembre 2996 L'ho seguita. Vive da sola, in una piccola casa di legno nascosta tra gli alberi. E' un posto difficile da raggiungere. Sono tornato più volte lì aspettando il momento giusto per parlarle, ma lei è così triste e spaventata. Quando esce di casa mette sempre un fazzoletto sul capo, come se non volesse far vedere il suo viso.

8 Dicembre 2996 Anche oggi sono andato vicino la sua casa. Sono stato lì ore a guardare la porta sperando di vederla. Dopo diverso tempo la mia attesa è stata premiata. E' uscita di casa e si è seduta sulla riva del fiume che scorre a pochi metri da lì. Per la prima volta non aveva il fazzoletto sul capo, era bellissima. Piangeva stringendo qualcosa nelle sue mani, che poi ha lanciato con rabbia nel fiume. Era il bracciale! Anche lei aveva costruito il bracciale! Anche lei si è ricordata di noi! Ma non mi ha mai cercato! Perché... 9 Dicembre 2996 Ho bussato alla sua porta. Quando mi ha visto è scoppiata in lacrime e singhiozzando ha gridato il mio nome. Erano 122 anni che aspettavo questo momento, dall'ultimo saluto a ISLA D'OR nella casa al mare, quando in una notte limpida le nostre vite stavano per separarsi. Mi ha spiegato il motivo di questo suo isolamento. E' il suo ultimo passaggio sulla terra, e chiunque la amerà, come lei non potrà più rinascere. D'un tratto ho provato tutte le sue sofferenze, tutta la sua solitudine, tutto il suo amore, e non ho avuto più paura. 10 Dicembre 2996 Non rinascerò più.
 
 