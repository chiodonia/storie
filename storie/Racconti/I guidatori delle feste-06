Armeggiò non poco prima di mettere in moto la Bat mobile: era da tempo che non passava per le mani di un carburatorista appena onesto; scoppiettando
come un prototipo inizio secolo, guadagnò l'uscita del bat-garage e fu sulla strada. Dunque cominciamo dagli Smith: a quest'ora tanto dormiranno 
quanto fachiri. Parcheggiò lontano per non dare nell'occhio con quel concentrato di decibel compressi; costeggiò tutta la siepe che delimitava 
il giardino nel quale troneggiava l'immancabile albero di Natale illuminato come il Titanic. Si trattava a tutta vista di una famiglia 
molto agiata. "Che bisogno avranno dei miei regali", si disse perplesso mentre con consumata perizia prendeva di petto la canna del camino per 
arrivare sul tetto. La gerla sobbalzò pericolosamente sollevando le sue leggere imprecazioni. Non aveva più il fisico. Passò davanti alle finestre, 
via via che saliva. Dormivano tutti. Sul tetto riprese fiato, si tolse la gerla e lasciò andare giù dalla canna una serie di pacchettini, sollevando fuliggine.
Espletò il suo compito in pochi secondi, rinfrancato per il successo della prima consegna. Stava per riscendere dalla stessa "strada" quando una 
voce, infantile e terribile al tempo stesso, scandì queste parole "così saresti tu Babbo Natale, eh ?!"
Pensò si trattasse del bourbon offertogli poco prima, sebbene non ne avesse bevuto neanche un goccio, o forse del mancato riposo della notte 
prima. Ma in cuor suo, appena girato, sapeva già che non era così: un moccioso, il più piccolo degli Smith, lo illuminava impietosamente con una torcia da campeggio.
"Che figli di buonadonna, i miei genitori anni e anni di bugie, Babbo Natale di qua, Babbo Natale di là, scrivi la letterina a Babbo 
Natale tesoruccio! Eccolo qui invece! Potevano dirlo subito che era Batman, invece" Santa Claus schiumò di rabbia, stavolta ancora peggio. 
Vaglielo a spiegare ora che non è proprio così"Figliolo, è tardi, cosa ci fai ancora in piedi?", fece appello a tutta la sua indiscussa 
professionalità: era in gioco la sua credibilità, arrivati a quel punto.
"Lo vedi ? E' tardi, Santa Claus ha tanto da fare che ha chiesto a qualche suo amico supereroe di fare per lui qualche consegna", fece, cercando di 
dare un tono di sincerità al tutto. Invano.
