Alla fattoria dello zio Vittorio ci sono tanti animali. Federico si sente al settimo cielo: ha visto pascolare le mucche, le pecore e le capre; ha accarezzato i coniglietti e rincorso le galline. Ora osserva i cavalli nel grande recinto: che manto lucido e che muscolatura possente! Sarebbe proprio bello cavalcarli.
Mentre mamma e papà chiacchierano con lo zio, Federico si arrampica sul recinto e sale in groppa al cavallo più vicino. Il povero animale, colto di sorpresa, si spaventa e comincia a correre veloce. Federico cerca di tenersi stretto stretto alla criniera. Mentre i genitori del bambino assistono sorpresi alla scena, lo zio prende una lunga corda, sale in sella al suo cavallo e cerca di raggiungere quello di Federico. Con abilità lancia un lazo intorno al collo del cavallo in fuga, facendolo rallentare e poi fermare. Federico è spaventato ma salvo. Mentre lo zio tranquillizza il cavallo, i genitori abbracciano e subito dopo sgridano il bambino: ha fatto veramente una cosa pericolosa.
