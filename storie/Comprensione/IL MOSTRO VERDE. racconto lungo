La mamma è seduta al tavolino in giardino e osserva divertita i suoi due bambini che giocano con la canna dell'acqua, facendo finta che sia un grosso e pericoloso drago. L'acqua è spenta e loro si rincorrono fingendo di scappare da questo mostro pericoloso. Al termine del gioco la mamma chiede ai bambini di riavvolgere la canna e di sistemarla a lato del giardino perché presto arriveranno degli amici di papà per giocare a carte, proprio lì al tavolino. Angelo e Claudio obbediscono e si mettono al lavoro, ma a un certo punto sentono la sigla del loro cartone animato preferito e si affrettano a entrare in casa, lasciando la canna... non proprio come la mamma avrebbe voluto!
Più tardi, mentre gli ospiti giocano a carte godendosi la frescura del giardino, il nonno, che solitamente si occupa di innaffiare il prato, apre la canna dell'acqua... Questa, che era rimasta tutta attorcigliata, comincia a roteare su se stessa, spruzzando acqua in ogni direzione. Che pasticcio! Il nonno, gli ospiti, la mamma e il papà, tutti bagnati, osservano quel mostro verde che adesso riposa tranquillo sul prato. I bambini si avvicinano ai genitori e al nonno per scusarsi.
