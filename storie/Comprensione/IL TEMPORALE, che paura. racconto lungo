È arrivata la sera del saggio di pattinaggio: Martina è un po' agitata, ma sa che andrà tutto bene perché ha provato il suo numero tante volte. Mentre prepara lo zaino con ciò che le occorre,
il suo cagnolino Bobo le gironzola attorno in cerca di coccole.

E ancora un cucciolo e combina tanti guai, un po' per curiosità, un po' perché si spaventa facilmente.
La sua paura più grande è il temporale. Questa sera non potrà andare in palestra con Martina e il resto della famiglia, ma dovrà rimanere in casa da solo. A questo pensiero la bambina decide di dedicargli qualche minuto: lo prende in braccio e se lo coccola teneramente, raccomandandogli di non combinare pasticci durante la loro assenza.
Prima di uscire, Martina, la mamma, il papà e il piccolo Filippo accarezzano Bobo, che li osserva tristemente, e lo salutano. Salendo in macchina vedono che sono in arrivo dei nuvoloni neri, ma ormai è troppo tardi e devono andare. «Speriamo che arrivi solo la pioggia senza lampi e tuoni, altrimenti... povero Bobo!» pensa Martina.
Non appena lo spettacolo inizia, però, si scatena un forte temporale. Bobo deve affrontarlo da solo... così come è capace, e quando la famiglia rientra a casa, trova il salotto distrutto: libri, sedie e soprammobili rovesciati, i cuscini del divano per terra. Bobo, cercando rifugio dal temporale, ha fatto proprio un bel guaio! Mentre tutti si guardano attorno increduli, lui gira loro intorno saltellante, felice di rivederli!
