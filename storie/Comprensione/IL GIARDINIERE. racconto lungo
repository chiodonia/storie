È autunno e i prati del parco sono ricoperti di foglie secche. Pino, il giardiniere, oggi ha un lungo compito da svolgere: deve raccoglierle tutte e caricarle sul furgone per portarle via.
Con pazienza, Pino prende un grande rastrello e sposta le foglie ammucchiandole vicino al cancello. Sono così tante che in breve tempo si forma una vera e propria montagna. A un certo punto, vicino a un cespuglio, nota un mucchietto di ghiande e fa attenzione a non toccarle perché ha capito che devono essere le provviste di un piccolo animaletto. Sicuramente se le è procurate con fatica, quindi è giusto non rovinare il suo lavoro.
Finalmente tutte le foglie sono state caricate sul furgone, sul prato è rimasto solo il mucchietto di ghiande. Chissà a chi appartiene.
Proprio mentre sta salendo sul furgone, Pino vede uno scoiattolo che si avvicina alle ghiande. Sarà contento di averle ritrovate... ormai l'inverno è vicino e non c'è più molto tempo per la raccolta.
