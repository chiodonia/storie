Sulla strada c'è traffico. Quando Marta e la mamma arrivano al parcheggio della piscina, è tardi: la lezione di nuoto inizierà tra qualche minuto.
Mentre Marta comincia a correre verso gli spogliatoi, la mamma scarica il borsone dal bagagliaio e si avvia veloce per raggiungere la bambina.
Marta comincia a cambiarsi, mentre la mamma si siede su una panca lì vicino, cercando di riprendersi dalla corsa che hanno fatto. «Mamma, non riesco a trovare la cuffia, mi aiuti?» Così in due cercano dentro il borsone svuotandolo completamente. Ma niente, la cuffia non c'è! Accidenti, questa non ci voleva! La mamma non si scoraggia e corre verso l'ingresso della piscina per comprarne una nuova, mentre Marta preoccupata l'aspetta negli spogliatoi. Quando la vede tornare con una cuffia gialla e bianca in mano, tira un sospiro di sollievo... adesso può raggiungere la sua istruttrice e i suoi compagni.
