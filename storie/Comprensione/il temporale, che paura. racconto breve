Martina è un po' agitata perché questa sera deve fare il saggio di pattinaggio. Mentre prepara lo zaino con dentro ciò che le occorre, il suo cagnolino Bobo le gira intorno in cerca di coccole... d'altra parte è solo un cucciolo ed è così irresistibile! Ogni tanto combina qualche guaio, soprattutto quando è spaventato. La sua paura più grande è il temporale.
Pensando che quella sera Bobo dovrà stare in casa da solo, Martina decide di fargli un po' di coccole e gli raccomanda di non combinare pasticci.
È ora di uscire, così Martina, Filippo, la mamma e il papà salutano il cagnolino, che li osserva tristemente. Salendo in macchina vedono che stanno arrivando dei nuvoloni neri...
«Speriamo che non arrivi il temporale» pensa Martina. Purtroppo però, quando inizia lo spettacolo scoppia un forte acquazzone. Bobo è da solo e, per scappare ai tuoni, si nasconde dappertutto, creando un gran disordine!
Quando la famiglia rientra a casa, trova tutto sottosopra: soprammobili, sedie, divano. Ma Bobo è felicissimo di rivederli... e scodinzola intorno a loro!
