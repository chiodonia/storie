Appena suona il campanello, Bruno corre alla porta: i suoi amici sono arrivati per giocare e fare merenda con lui. La mamma ha sistemato un tavolino, con patatine e bibite, in giardino vicino al dondolo. Bruno dà il benvenuto a Simone e Diego. Quest'ultimo si scusa perché ha dovuto portare con sé anche Mattia, il suo fratellino più piccolo. «Non c'è problema» risponde Bruno, «Mattia può giocare con noi». I bambini fanno merenda velocemente perché sono impazienti di giocare a nascondino. Mentre Bruno conta, gli altri vanno a nascondersi.
Simone e Diego approfittano di un momento di distrazione di Bruno e riescono così a liberarsi. Bruno invece continua a cercare il piccolo Mattia, ma non lo trova. Dove si sarà nascosto? Allora chiede aiuto agli amici: niente, di Mattia nessuna traccia! Finalmente la mamma di Bruno chiama i tre bambini e li conduce verso il divano, dove il fratellino di Diego sta dormendo serenamente!
I bambini si guardano sorridendo.
