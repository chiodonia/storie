Mario è un bagnino e lavora sulla spiaggia. È amico dei bambini, tanto che loro lo credono un supereroe. Oggi il mare è molto agitato e Mario pianta la bandiera rossa sulla riva. Sa che, quando i bambini arriveranno sulla spiaggia, rimarranno molto delusi perché non potranno fare il bagno e gli chiederanno di poter almeno giocare sul bagnasciuga.
Come previsto, ben presto un gruppo di bambini si avvicina a Mario con l'aria triste e sconsolata... vedendoli così, il bagnino cerca di pensare a qualcosa di divertente da proporre loro. Trovato! Mario distribuisce una pistola ad acqua a ogni bambino, e la battaglia ha inizio: i bambini si sparano l'acqua addosso, si rincorrono, si nascondono e soprattutto si divertono!
