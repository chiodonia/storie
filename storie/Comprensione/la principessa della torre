La principessa Lilli viveva rinchiusa nella Torre del castello perché Eva, la strega, voleva rapirla e rubarle la bellezza. Così il Re e la Regina, per proteggerla, avevano ordinato che la ragazza fosse sorvegliata notte e giorno da alcune guardie, senza poter mai uscire.
Lilli amava affacciarsi alla finestra della torre e osservare cosa accadeva dentro le mura del castello: la gente del popolo, i contadini, i mercanti, i pastori che si occupavano delle proprie faccende. Le piaceva anche osservare il cielo: le nuvole di giorno e le stelle di notte. Fu così che una mattina, al sorgere del sole, si accorse di un bellissimo cavallo alato che volava nel cielo. Anche il cavallo si accorse di lei, e si avvicinò alla finestra della torre. In poco tempo Lilli si ritrovò a volteggiare tra le nuvole in sella al bellissimo cavallo. Che meraviglia osservare il mondo da lassù! All'improvviso però, Lilli si accorse che qualcosa di strano si stava avvicinando: Eva la strega sulla sua scopa si dirigeva proprio verso di lei brandendo in mano la sua pericolosa bacchetta magica. «Voliamo via o ci farà del male!» urlò la principessa al cavallo bianco. Ma lui sembrava non sentirla e andava verso il pericolo a gran velocità. A pochi metri dalla perfida Eva, Lilli chiuse gli occhi per la paura e quando li riaprì ebbe una bellissima sorpresa: il cavallo alato aveva magicamente rimpicciolito la strega, che ora poteva stare nel palmo di una mano e non faceva più paura a nessuno. Da quel giorno la principessa potè vivere al castello con il Re e la Regina e girovagare senza pensieri dentro e fuori dal suo Regno, sulla terra o nel cielo, accompagnata dal suo inseparabile amico alato.
