La mamma entra nella cameretta di Simone avvisandolo che la sveglia è suonata già da tempo e che è ora di alzarsi, altrimenti farà tardi a scuola. Birillo, il cane, sdraiato tranquillamente sul tappeto vicino al letto, sentendo un po' di trambusto apre un occhio per controllare la situazione.
Appena il suo padroncino si alza per andare verso il bagno, Birillo lo segue.
Come ogni mattina, la mamma ha preparato i vestiti per Simone sulla sedia vicino alla scrivania.
Il bambino comincia a vestirsi cercando di fare in fretta, ma Birillo lo distrae girandogli attorno con la palla in bocca: ha tanta voglia di giocare, ma Simone capisce che non è proprio il momento giusto perché la colazione lo sta aspettando.
Allora Birillo, furbetto, con rapidità ruba i pantaloni del suo padrone e scappa fuori dalla cameretta. Simone lo insegue chiamandolo a gran voce. Finalmente, in soggiorno, riesce ad acchiapparlo e a riprendersi i suoi pantaloni. Il cane e il bambino si sono sicuramente divertiti, ma la mamma arrabbiata li osserva da lontano.
