La mamma entra nella cameretta di Simone avvisandolo che è tardi e che è ora di alzarsi. Birillo, il cane, continua a dormire sul tappeto vicino al letto del suo padroncino.
Simone finalmente si alza e va verso il bagno seguito da Birillo. Dopo essersi lavato, comincia a vestirsi. Si infila il maglione cercando di fare in fretta, mentre Birillo gli si avvicina con la palla in bocca e tanta voglia di giocare. Simone, però, non ha tempo perché è proprio tardi e la colazione lo aspetta. Allora Birillo ruba i pantaloni del suo padrone e scappa fuori dalla cameretta. Il bambino lo insegue correndo. Finalmente, in soggiorno, riesce ad acchiapparlo e a riprendersi i suoi pantaloni.
Simone e Birillo si sono sicuramente divertiti, ma la mamma arrabbiata li osserva da lontano.
