Fin da piccola, Anna ha vissuto in quel paesino di montagna che tanto ama. Adesso è una donna, è diventata un'insegnante e lavora in città. Ogni mattina, quindi, con la macchina scende dai monti e si immette nel traffico caotico, per raggiungere la scuola dove lavora e i suoi cari alunni. Stamattina Anna è in ritardo perché non riesce a trovare le chiavi di casa. Eccole finalmente! Sale in macchina, accende il motore, ma percorre solo pochi metri...
Si è accorta di aver dimenticato tutti i quaderni dei suoi scolari proprio sul tavolo della cucina! Così si allontana velocemente dall'auto, lasciandola sulla discesa davanti a casa. Nella fretta di scendere, però, si scorda di tirare il freno a mano...
Quando esce dalla porta di casa, con tutti i quaderni tra le braccia, osserva sbalordita la sua macchina che si allontana lungo la discesa, prendendo sempre più velocità! Che disastro! Anna prova a rincorrerla pur sapendo che non riuscirà mai a raggiungerla. In breve tempo l'auto si ferma alla fine della discesa, nel prato, tra le galline che scappano spaventate. La povera ragazza deve chiedere aiuto al suo amico contadino per spingere di nuovo la macchina sulla strada. È meglio che si sbrighi, i suoi alunni la staranno aspettando!