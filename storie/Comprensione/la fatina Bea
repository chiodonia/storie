Il Re del Mondo Magico chiama la fatina Bea, protettrice dell'ambiente, per affidarle una missione: c'è un paese sulla terra dove grandi e piccini non hanno rispetto per la natura. L'allarme è stato lanciato dagli ultimi due alberi rimasti: i prati sono senza fiori e sommersi dai rifiuti, le piante non ricevono più nutrimento dal terreno, gli uccelli e i piccoli insetti sono fuggiti perché non trovano più cibo né riparo. Bea, sbigottita, osserva dall'alto quello che è rimasto di quel povero paese. «Speriamo che non sia troppo tardi» pensa la fatina, «devo riuscire a risvegliare negli abitanti di questo paese l'attenzione e l'amore per l'ambiente!». Così Bea aspetta la notte e, grazie alla sua magia, entra nei sogni di tutti gli abitanti del paese, adulti e bambini. Alcuni sognano di correre su morbidi prati, altri di prendere frutti succosi dagli alberi, altri ancora di rotolarsi tra fiori profumati o di godersi l'ombra fresca sotto i rami di un albero. Così, al mattino, tutte le persone si ritrovano nella piazza del paese e scoprono di volersi mettere al lavoro per ripulire e ricostruire l'ambiente: raccolgono i rifiuti, piantano erba, fiori e alberi. Già dopo pochi giorni il paese è irriconoscibile! Bea osserva soddisfatta il risultato del suo lavoro e vola via per informare il Re del Mondo Magico che la missione è stata compiuta.