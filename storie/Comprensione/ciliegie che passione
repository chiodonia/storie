Froll è finito nei guai. È goloso di ciliegie e si arrampica sempre agilmente sugli alberi altrui per fare grosse scorpacciate... Ma questa volta le cose non sono andate per il verso giusto: insieme al suo amico Croll è entrato nel giardino del mago Orazio e, dopo aver mangiato ciliegie a volontà, non è stato veloce a scappare come il suo compagno, così il mago l'ha trasformato in un ciliegio dal grosso tronco.
Ahimè! Come farà a riprendere il suo aspetto normale? Orazio sembra veramente arrabbiato. Passata la notte, il folletto Croll va a trovare l'amico e implora il mago di liberarlo: «Libererò il tuo amico soltanto se riuscirai a superare due prove!» disse il mago ascoltando le suppliche del folletto, «Questa sarà la prima prova: libererai il mio giardino da tutte queste fastidiose zanzare. Mettiti all'opera, inizia subito».
Croll pensa per qualche minuto e poi, con un fischio acuto, chiama i suoi amici pipistrelli, grandi mangiatori di zanzare. In poche ore la prima prova è superata e il folletto torna soddisfatto dal mago: «Ora dovrai raccogliere tutte le ciliegie del mio giardino e distribuirle alla gente del paese. Attento però, se ne mangerai anche una sola, il tuo amico resterà un albero per sempre». Croll si prepara a obbedire al mago, un po' preoccupato perché questa prova è veramente difficile!
Il folletto riempie numerosi cesti di ciliegie e con il carro li porta in paese, dove la gente lo accoglie incredula. Vorrebbe servirsi anche lui, ma sa che è troppo rischioso e la libertà del suo amico è troppo importante.
Tornato nel giardino del mago, Croll scopre che Orazio ha mantenuto la sua parola e Froll è tornato ad essere un folletto. I due amici si abbracciano e si promettono di non andare più a rubare i frutti dai giardini altrui.
