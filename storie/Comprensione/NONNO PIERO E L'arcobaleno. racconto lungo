Nonno Piero è anziano ma ancora molto in gamba. Da quando la nonna non c'è più, ha cercato di tenersi occupato in mille modi e così ha scoperto una nuova passione: la fotografia. Dopo un pomeriggio trascorso in casa per colpa di un violento temporale, nonno Piero esce sul terrazzo per ammirare il cielo che finalmente è tornato azzurro. Incredibile! Un magnifico arcobaleno è comparso dietro le montagne. Il nonno corre in casa per prendere la sua macchina fotografica... uno spettacolo così merita di essere fotografato. Nella fretta di tornare sul balcone, però, si chiude la porta finestra alle spalle... con un «ciac» rimane intrappolato sul terrazzo. Oh no! E adesso? Prima che l'arcobaleno scompaia, Nonno Piero si affretta a fotografarlo... almeno potrà giustificare la sua sbadataggine! Subito dopo, però, capisce che per riuscire a tornare in casa deve chiedere aiuto a qualcuno. Così, dal balcone del terzo piano, attira l'attenzione dei passanti che, capito il problema, decidono di chiamare i pompieri per soccorrere l'anziano signore.
Mentre una folla di curiosi si forma sotto il palazzo di nonno Piero, i vigili del fuoco riescono a raggiungerlo grazie alla loro lunga scala e a riaprire la finestra con un attrezzo speciale. Il nonno è di nuovo in casa: ringrazia i vigili del fuoco e promette che la prossima volta farà più attenzione.
