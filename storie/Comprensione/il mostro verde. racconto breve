La mamma è in giardino e guarda i suoi due figli Angelo e Claudio che giocano con la canna dell'acqua, facendo finta che sia un grosso e pericoloso drago. Più tardi chiede ai due bambini di riavvolgerla, perché presto arriveranno alcuni amici del papà per giocare a carte proprio lì in giardino. Angelo e Claudio obbediscono e si mettono al lavoro, ma non appena sentono la sigla del loro cartone animato preferito si affrettano a rientrare in casa, senza riavvolgere del tutto la canna. Più tardi, mentre gli ospiti giocano a carte godendosi la tranquillità del giardino, il nonno apre la canna dell'acqua per innaffiare le piante... questa, che era rimasta tutta attorcigliata, comincia a roteare su se stessa spruzzando acqua in ogni direzione.
Che pasticcio! Gli ospiti, il nonno e il papà sono tutti bagnati. I bambini corrono in giardino per scusarsi.
