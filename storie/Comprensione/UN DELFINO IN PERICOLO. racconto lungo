È l'alba e Michele è già in mare con la sua barca a motore. Oggi non è solo: il suo fratellino Giovanni ha insistito per andare con lui. Come ogni mattina, dopo aver superato le boe, getta in acqua le reti sperando che la pesca sia abbondante. Michele ama il delicato sciabordio delle onde contro la barca... ma questa mattina non riesce a goderselo perché Giovanni continua a parlare: è così contento di essere uscito in mare con il fratello che non riesce a stare fermo. Continua a guardarsi attorno. Ben presto gli sembra di vedere dei movimenti strani vicino alla barca, e incuriosito si sporge per vedere meglio: un grosso pesce continua a girare intorno alla loro imbarcazione, come se volesse comunicare qualcosa. Preoccupato, il bambino chiama il fratello. Michele capisce immediatamente che si tratta di un delfino: è spaventato e sembra che stia chiedendo aiuto per qualche motivo.
Il ragazzo chiede a Giovanni di stare seduto e fermo, così da fare avvicinare il delfino e capire di cosa ha bisogno. Il piano di Michele funziona e in breve l'animale si accosta alla barca e si mostra ai due pescatori: ha un sacchetto di plastica impigliato sul muso e non riesce a liberarsi! Michele e Giovanni si affrettano ad aiutarlo, così il delfino felice si impegna in una serie di alti tuffi per ringraziarli.
