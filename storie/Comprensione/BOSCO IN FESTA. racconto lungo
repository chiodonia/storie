Nel bosco dei Millefiori gli animali sono molto indaffarati. È arrivata la primavera e come ogni anno bisogna festeggiare il risveglio della natura e dei piccoli animaletti tornati dal letargo. Tra le due grandi querce, sul prato di margherite, i castori preparano il palcoscenico per danzare; gli scoiattoli si occupano delle decorazioni; gli uccelli, guidati dal saggio gufo con gli occhiali, tendono tra i rami degli alberi i fili con le luci colorate.
È arrivata la sera e la festa è cominciata, c'è chi balla, c'è chi canta e c'è chi mangia... Ma all'improvviso il cielo si fa scuro, gli abitanti del bosco alzano gli occhi per guardare le nuvole minacciose e, proprio in quel momento, tutto viene illuminato da un fulmine, che cade poco lontano dai festeggiamenti.
Il bosco diventa rapidamente rosso per le fiamme: il fulmine ha provocato un incendio! I poveri animali spaventatissimi cominciano a scappare dirigendosi verso il torrente, che sembra l'unica via di salvezza. Il saggio gufo, allora, richiama a sé i suoi amici uccelli: con il becco immergono nell'acqua del torrente delle grandi foglie verdi, così da poter gettare l'acqua sopra il fuoco.
