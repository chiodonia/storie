Andrea e il papà preparano i loro zaini con l'occorrente per una gita in montagna. L'avevano progettata già da tempo e, siccome oggi la mamma lavora, colgono questa occasione e partono per la loro avventura. Papà ha promesso che sarebbero arrivati fino in alto, agli alpeggi, dove le mucche pascolano indisturbate. Per poter raggiungere quella altitudine è necessario attraversare il bosco e Andrea sa che quella per lui sarà la parte più bella. Che salita! Meno male che il papà ha con sé la borraccia con l'acqua fresca, perché il sole caldo penetra anche tra i fitti rami degli alberi. Ma, appena arrivati in cima, non fa più così caldo, anzi, bisogna mettere la felpa. Mentre mangiano i panini seduti sull'erba, le mucche li osservano incuriosite ma non si avvicinano. Andrea non ha paura perché ha visto che il pastore controlla che i suoi animali non infastidiscano i turisti. È stata proprio una bella giornata e padre e figlio sono ansiosi di raccontare alla mamma tutto quello che hanno visto.