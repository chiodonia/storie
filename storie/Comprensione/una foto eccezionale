È una bella giornata di sole e le montagne sono veramente splendide. Sara cammina, seguita dai suoi genitori, lungo uno stretto sentiero di montagna che sale verso il rifugio.
In testa porta un cappellino per il sole, ai piedi degli scarponcini e al collo la sua inseparabile macchina fotografica. Le piace molto fotografare i paesaggi, ma ancora di più vorrebbe riuscire a immortalare qualche animale di montagna.
Sul sentiero ci sono solo loro, intorno c’è silenzio. All’improvviso Sara si ferma perché le sembra di aver visto qualcosa muoversi vicino ad alcune rocce.
Incredibile! Due marmotte se ne stanno tranquille tra l’erba a lanciare i loro acutissimi fischi.
Così Sara riesce a scattare una serie di belle foto. Non appena Sara e i genitori riprendono il cammino, i piccoli animaletti si rifugiano nella loro tana sotto la roccia.
