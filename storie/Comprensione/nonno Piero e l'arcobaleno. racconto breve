Nonno Piero è un vecchietto ancora in gamba e negli ultimi anni si è appassionato alla fotografia. Dopo aver trascorso un pomeriggio in casa a causa del temporale, esce sul terrazzo per ammirare il cielo che finalmente è di nuovo azzurro. Dietro le montagne si vede un magnifico arcobaleno, così nonno Piero rientra in casa per prendere la sua macchina fotografica, ma nella fretta di tornare sul balcone si chiude la porta finestra alle spalle... Che guaio! Come farà a tornare in casa?
Dopo aver fotografato l'arcobaleno, decide di chiedere aiuto a qualcuno. Così dal balcone del terzo piano attira l'attenzione dei passanti che, per aiutarlo, decidono di chiamare i pompieri. Con una lunga scala, i vigili del fuoco raggiungono il nonno sul balcone e con un attrezzo speciale riescono ad aprire la finestra. Il nonno è di nuovo in casa; ringrazia i pompieri e promette di fare più attenzione la prossima volta.
