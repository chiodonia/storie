È sabato mattina e Tommaso accompagna il suo papà a lavare la macchina che si è sporcata di fango quando sono andati a trovare la nonna in campagna.
Mentre sono in coda fuori dall'autolavaggio, Tommaso si accorge che è entrata un'ape in macchina, così lui e il papà abbassano i finestrini per farla volare via. Dopo qualche peripezia riescono a farla uscire; velocemente scendono dall'auto perché è il loro turno e la macchina deve procedere verso i rulli.
Tommaso e il papà seguono attentamente il passaggio della macchina all'interno del tunnel... ma quando esce hanno una brutta sorpresa: la macchina è piena di schiuma perché i finestrini sono rimasti abbassati!
Sbalorditi osservano l'auto piena di bolle e, dopo aver pensato per qualche minuto a come risolvere la situazione, decidono di eliminare la schiuma con l'aspirapolvere.
Le persone intorno a loro ridono, guardando l'insolita scena.
