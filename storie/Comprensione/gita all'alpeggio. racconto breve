Oggi la mamma lavora, perciò Andrea e il papà decidono di partire per la gita in montagna che avevano progettato già da tempo. Il papà vuole portare Andrea molto in alto, fin sugli alpeggi dove le mucche pascolano indisturbate, e per farlo dovranno attraversare il bosco. Che emozione! Andrea sa che per lui quella sarà la parte più bella. È faticoso camminare in salita... per fortuna il papà ha portato la borraccia con l'acqua fresca. In cima non fa più così caldo, anzi, è necessario indossare la felpa. Mentre mangiano i panini sul prato, le mucche li osservano ma non si avvicinano, perché sanno che il pastore le controlla. È stata proprio una bella giornata: Andrea e papà non vedono l'ora di raccontare tutto alla mamma.