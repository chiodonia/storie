L’orso Pinco esce dalla sua tana nel bosco e, come ogni mattina, si avvia al torrente per fare colazione.
Entra nell’acqua fresca e si prepara ad acchiappare con le zampe i pesci che gli passano vicino.
È un bravo pescatore e in poco tempo si procura tre grossi pesci.
Uscito dall’acqua, si siede sull’erba per consumare il suo pasto. All’improvviso, da dietro l’albero, sbuca Billi la volpe che, con un rapido gesto, ruba un pesce all’orso e scappa nel bosco.
Pinco non insegue la volpe perché è troppo veloce e agile per lui, ma continua tranquillamente la sua colazione.
