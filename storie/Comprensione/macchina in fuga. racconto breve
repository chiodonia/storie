Anna è un'insegnante. Vive in un paese di montagna, ma lavora in città. Ogni mattina raggiunge la scuola e i suoi cari alunni con la macchina. Questa mattina è in ritardo perché non riesce a trovare le chiavi di casa. Eccole finalmente! Ma, appena sale sull'auto, si accorge di aver dimenticato i quaderni dei suoi alunni proprio sul tavolo della cucina. Così lascia la macchina in discesa e si affretta a rientrare in casa... ma si dimentica di tirare il freno a mano! Quando ritorna verso l'auto, con tutti i quaderni in mano, vede la macchina che si allontana lungo la discesa. Va sempre più veloce! Che disastro! Anna prova a rincorrerla, ma ormai è troppo lontana. L'auto si ferma alla fine della discesa, nel prato, tra le galline che scappano spaventate. Per fortuna, il suo amico contadino aiuta Anna a riportare la macchina sulla strada. È meglio che si sbrighi, ormai i suoi alunni la staranno aspettando!