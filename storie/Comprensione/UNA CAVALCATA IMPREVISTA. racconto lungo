Da tanto tempo mamma e papà avevano promesso a Federico di andare a trovare lo zio Vittorio nella sua fattoria. Finalmente il giorno è arrivato. Quanti animali! Le mucche pascolano nel prato insieme alle capre e alle pecore; i coniglietti saltellano spaventati allontanandosi dai visitatori e le galline razzolano nel cortile. Nel grande recinto della fattoria ci sono i cavalli: che manto lucido e che muscolatura possente! Sarebbe proprio bello cavalcarli. Mentre mamma e papà chiacchierano con lo zio, Federico, zitto zitto, si arrampica sul recinto e sale in groppa al cavallo più vicino. Gli sarebbe bastato solo stare lì per qualche minuto e fingere di essere un cow-boy, ma il cavallo si spaventa e comincia a correre veloce. Federico cerca di tenersi alla criniera, sperando che prima o poi il cavallo si fermi. Mentre i genitori assistono sorpresi alla scena , lo zio prende una lunga corda, sale in sella al suo cavallo e cerca di raggiungere quello del bambino. Con abilità lancia un lazo intorno al collo del cavallo in fuga, facendolo rallentare e poi fermare.
Federico è spaventato ma salvo. Mentre lo zio tranquillizza il cavallo, accarezzandolo e parlandogli dolcemente, i genitori abbracciano e subito dopo sgridano il bambino: ha fatto veramente una cosa pericolosa.
