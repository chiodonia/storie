Un mugnaio che aveva tre figli, quando morì, lasciò loro in eredità solo tre cose: il mulino, un asino e un gatto.
Nostro padre non ha fatto testamento, - disse il fratello maggiore - ma non conviene chiamare un notaio per spartire il poco che c'è, finirebbe per mangiarsi tutto lui. Cerchiamo di arrangiarci da soli. 
Siete d'accordo?
- Siamo d'accordo - risposero gli altri due.
- Bene. Io, che sono il più grande, prenderò il mulino - disse il fratello maggiore.
- Io mi accontenterò dell'asino - sospirò il secondo.
Al più piccolo non restava scelta, così prese il gatto. Ma era tutt'altro che contento, il poverino. 
E  pensava:
«I miei fratelli potranno mettersi in società e guadagnarsi onestamente da vivere. Ma io posso 
mangiare il gatto e poi, con la sua pelliccia, farmi un manicotto per le fredde sere. d'inverno. 
Dopodiché non mi resterà altro che morire di fame!»
Ripeté ad alta voce quelle tristi considerazioni ed era così depresso da non accorgersi che il gatto, 
pur facendo finta di niente aveva udito tutto. La bestiola si lisciò i baffi e disse con aria tranquilla 
tranquilla:
- Non preoccuparti, padron mio. Piuttosto procurami un sacco e un paio di stivali per camminare nei 
boschi e ti dimostrerò che non sei poi così sfortunato come credi.
Il giovanotto non era tanto convinto, però sapeva che il gatto era pronto e astuto (bastava vedere con 
quale verosimiglianza si fingeva morto per vincere la diffidenza dei topi e saltargli addosso quando 
si avvicinavano). Inoltre, che gli costava accontentarlo? Così trovò sacco e stivali.
Subito il gatto calzò gli stivali e si diresse verso un bosco dove si trovavano tantissimi conigli selvatici, deliziosi da 
mangiare ma difficili da catturare, veloci e astuti com'erano. Giunto davanti a una tana, allargò l'imboccatura del sacco 
con uno stecco e lo stese per terra dopo aver sparso sul bordo un po' di crusca e di fresche erbe selvatiche; poi si sdraiò 
lì accanto con gli occhi chiusi, rigido e immobile come un morto, in attesa che qualche giovane coniglio ancora 
inesperto della vita si cacciasse da solo nel sacco per gustare uno spuntino che non costava nessuna fatica.
