L'attesa non fu lunga. Di lì a poco ecco arrivare un coniglietto sciocco attirato dal profumo della 
crusca, che subito infilò la testa nel sacco. Il gatto lo imprigionò e lo uccise; poi se lo mise in spalla 
e andò a palazzo reale. Chiese di parlare al re e l'udienza gli venne subito concessa.
Non appena in presenza di Sua Maestà, il gatto fece una gran riverenza e disse:
- Il mio padrone, il marchese di Carabas (quello strano nome gli era balenato alla mente lì per lì mi 
ha incaricato di portarvi in omaggio questo coniglio selvatico catturato nelle sue proprietà.
- Riferisci al tuo padrone che ho molto apprezzato il suo gentile pensiero -. rispose il re.
Qualche giorno più tardi il gatto si nascose in un campo di grano, con il solito trucco del sacco 
riuscì a catturare due belle pernici grasse e di nuovo le portò al re dicendo che erano un omaggio del 
marchese di Carabas. Questa volta, oltre ai ringraziamenti (Sua Maestà era molto ghiotto di pernici, 
oltre che di conigli selvatici), rimediò anche una mancia.
Per due o tre mesi il gatto si recò spesso a corte con dei regali: pesci, frutta, selvaggina, tutto, 
naturalmente, proveniente dalle «tenute del marchese di Carabas».
Un giorno, per caso, seppe che il re sarebbe andato a fare una passeggiata sul fiume insieme alla 
figlia, una principessa bellissima. Senza perdere tempo corse dal padrone e gli disse:
- Se fai tutto quello che ti dico, parola mia avrai costruito la tua fortuna.
- Parla e io eseguirò - disse il giovanotto, consapevole di essere sopravvissuto per tutto quel tempo 
solo grazie all'astuzia del gatto e alle mance del re.
- Devi solo andare a fare il bagno nel fiume, nel punto che ti indicherò. Poi lascia fare a me.
Colui che d'ora in avanti anche noi chiameremo marchese di Carabas obbedì, anche se non riusciva 
proprio a immaginare a che cosa servisse quello stratagemma. Si era appena immerso
nelle acque chiare del fiume, rabbrividendo, quando sulla sponda comparve il corteo reale. 
Immediatamente il gatto si mise a urlare:
- Aiuto! Aiuto! Il marchese di Carabas sta affogando!
Il re udì quelle grida, si sporse dal finestrino della carrozza, riconobbe il gatto che tante volte gli 
aveva portato graditi doni e subito gridò alle sue guardie: - Salvate il marchese, presto!
Mentre le guardie si precipitavano versò il fiume, il gatto si precipitò verso la carrozza reale, 
ansante, e con aria stravolta raccontò la sua versione dei fatti.
- Il marchese stava facendo il bagno quando sono arrivati dei ladri e gli hanno portato via i vestiti. 
Lui ha gridato, ha gridato, che altro poteva fare?
La verità era che il gatto, prima dell'arrivo del re, aveva nascosto sotto un masso i quattro stracci del 
suo padrone.
Immediatamente Sua Maestà ordinò al Gran Cerimoniere di correre a palazzo reale e di scegliere l'abito più bello 
dell'intero guardaroba per lo sfortunato marchese.
