La terza figlia, che si chiamava Mariettina, non volle essere da meno delle sorelle e insistette per andare a sua volta alla ricerca del cappello.
Si incamminò attraverso i prati e, giunta sulla riva del ruscello, vide infatti un grosso serpente che avvolgeva le sue spire multicolori attorno allo sdrucito cappello del contadino.
Senza timore gli si avvicinò e lo pregò gentilmente di restituire quanto apparteneva a suo padre.
- Ti darò questo cappello, Mariettina - disse il serpente con la sua voce sibilante, - ma tu che cosa mi darai in cambio?
- Io non ho nulla da darti, Serpente - rispose la fanciulla desolata - non possiedo nulla, sono una povera ragazza di campagna!
- Allora, se non hai nulla, mi basta una promessa: riporta a casa il cappello, saluta tutti e poi torna qui: verrai via con me per sempre.
Mariettina promise, afferrò il cappello e corse via.
Quando fu giunta a casa ed ebbe raccontato l'accaduto fu ammirata per la sua astuzia nell'aver ingannato il serpente: ma, tra la costernazione generale, la fanciulla dichiarò che intendeva invece mantenere la parola data e, dopo aver abbracciato il padre e le sorelle in lacrime, se ne andò senza voltarsi indietro.
Il Serpente l'attendeva, e dopo averla lodata per aver tenuto fede all'impegno preso, la invitò a seguirlo e si infilò in un tronco cavo.
Mariettina fece lo stesso e con enorme meraviglia sbucò in un posto meraviglioso.
Prati verdi, giardini fioriti, viali ombrosi si estendevano a perdita d'occhio e su un'altura dominava un candido, splendido palazzo.
- Questo - disse il Serpente - è il mio regno, Mariettina, e d'ora in avanti tu vivrai qui come fossi mia figlia. E così fu.
La fanciulla ricevette un'educazione degna della figlia di un Re: le sue giornate trascorrevano tra le lezioni impartite dai migliori maestri, le cavalcate, i balli.
Imparò a comportarsi come una vera Principessa e di lì a qualche mese nessuno avrebbe potuto indovinare le sue origini contadine.
Viveva come in un bellissimo sogno, ed era sempre più felice.
Nel frattempo, in un paese lontano, viveva un Re che, sentendosi ormai vecchio e stanco, aveva deciso di abdicare.
Aveva tre figli maschi, ma, avendo molto a cuore il futuro del proprio popolo, non voleva limitarsi a cedere il trono al maggiore di questi, bensì a quello che avrebbe sposato la donna più adatta ad essere una buona Regina.
Comunicò quindi ai giovani la propria decisione e diede loro un anno, un mese e un giorno di tempo per tornare con una sposa degna di salire al trono.
