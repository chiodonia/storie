C'erano una volta, in un paese lontano, due giovani, fratello e sorella, che, rimasti orfani in tenera età, erano stati allevati da una cugina.
Quando furono cresciuti, il ragazzo decise di partire alla ricerca di un lavoro, poiché i soldi in casa scarseggiavano.
Un bel giorno, salutata la sorella e la cugina e raccolte le sue poche cose in un fazzoletto, partì.
Cammina cammina, giunse ad un paese e subito entrò in una locanda per rifocillarsi.
Parlando con l'oste, venne a sapere che il Re del luogo cercava un guardiano per le sue oche: in men che non si dica il ragazzo si recò al castello, chiese ed ottenne il lavoro.
Iniziò così per lui una vita tranquilla: ogni mattina conduceva il branco delle oche fuori dalle mura del castello, in mezzo ai prati, in cui si cibavano di erba tenera e sulle rive del torrente, di cui bevevano l'acqua fresca e cristallina.
Al tramonto le riconduceva al palazzo e poi si chiudeva nella sua stanza in preda alla tristezza, perché, benché amasse la vita all'aria aperta e la compagnia chiassosa delle oche che gli erano state affidate, provava una profonda nostalgia di casa.
Una sera, il Re, mentre passava davanti alla porta della stanza dell'ocarolo, credette di udire qualcuno piangere: bussò ed entrò e, mentre scambiava alcune parole con il ragazzo, lo sguardo gli cadde sul ritratto di una fanciulla di rara bellezza.
- Chi è questa bella ragazza, ocarolo? E' forse la tua fidanzata?
- No, Maestà, è mia sorella.
- Ed è realmente bella come appare nel ritratto?
- Di più, Maestà, credetemi, è ancora più bella. 
