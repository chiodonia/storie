Il lavoro, infatti, diventava più bello giorno dopo giorno, fino all'ultima sera, quando, annodando i fili, li ingarbugliò; chinando il capo per osservare meglio li impigliò nelle corna e, in uno scatto d'impazienza, strappò tutto il ricamo!
Ancora una volta si rese conto che era bastato un moto di collera perché si compisse l'irreparabile. Si sentiva infelice e colpevole insieme, perché a causa della sua testa e dei pasticci che combinava, suo marito non poteva certo aspirare al trono.
Quando poi lui la rimproverò aspramente e la lasciò sola per andare al palazzo, non poté frenare i singhiozzi.
Ma subito la cara voce ben nota tornò a farsi udire:
- Perché piangi, Mariettina?
- Oh, Serpente, sei qui!
- Sì, e per aiutarti, naturalmente. Corri al palazzo con questo cofanetto, e quando le tue cognate mostreranno i loro ricami, aprilo e... abbi fiducia.
Mariettina corse via e, appena entrata nella sala del trono, aprì il prezioso cofanetto: ne uscì, leggero come una nuvola, un ricamo tanto grande da ricoprire l'intero pavimento del salone e talmente sottile da passare tutto attraverso un anello.
Mariettina aveva vinto: ma il Re, che era costretto ad escluderla dal trono, aveva escogitato una terza ed ultima prova, che la fanciulla non poteva assolutamente superare.
Questa volta doveva essere scelta la Principessa più bella ed elegante.
Mariettina se ne tornò nelle proprie stanze in preda ad una profonda tristezza.
Nei giorni che seguirono al castello vi fu un continuo avvicendarsi di sarti, parrucchieri, gioiellieri, ma Mariettina se ne stava sola, senza fare alcun preparativo.
A che serviva indossare un bell'abito, quando si aveva la testa di capra?

