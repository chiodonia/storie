Vedendo che la cosa era per Scorza molto importante, Pomo si affrettò a porgergli le briglie del proprio cavallo.
Senza indugio, il giovane balzò in sella e, lanciando l'animale al galoppo, si avviò lungo il viale.
Mentre scrutava attentamente intorno a sé, scorse un brutto cagnolino, che, sbucato dalla siepe, si avvicinava ringhiando al cavallo.
Con un colpo di spada Scorza lo decapitò prima che potesse ferire l'animale e poi, fiero del risultato ottenuto, riportò il cavallo a Pomo, che, non avendo notato nulla, era più sbalordito che mai.
- Beh, è già finita questa cavalcata?
- Sì, volevo provare la velocità del tuo cavallo e adesso te lo riporto.
Non sfuggì a nessuno, nei mesi che seguirono, come Scorza fosse cambiato: era teso, preoccupato, taciturno.
Il Re, la Regina, la sua mamma attribuivano questo atteggiamento alla gelosia per l'imminente matrimonio di Pomo e cercavano di confortarlo, assicurandogli che non gli sarebbe venuto meno l'affetto del fratello adottivo, ma inutilmente.
Scorza taceva i veri motivi della sua ansia e negava la gelosia.
E giunse il giorno delle nozze.
Tutti erano felici ed emozionati: solo Scorza, pallido e ansioso, non riusciva a mascherare la propria angoscia.
Alla fine della cerimonia, mentre gli sposi si affrettavano a salire in carrozza tra gli applausi della folla, Scorza trattenne Pomo per la manica e gli parlò brevemente all'orecchio:
- Ascolta, Pomo, ti devo pregare di un grosso favore: mi lasceresti salire in carrozza con voi?
Pomo restò allibito: come faceva Scorza a non capire che gli chiedeva una cosa impossibile? 
Tuttavia lo vide così agitato e sconvolto, che non osò rifiutargli quello strano favore.
Ottenuto il consenso di Pomo, Scorza salì in carrozza, tenendo gli occhi fissi sullo sportello e stringendo spasmodicamente nella destra un corto, ma affilatissimo pugnale.
All'improvviso udì un fruscio e vide un serpentello che si insinuava fra i cuscini, avvicinandosi agli sposi. Senza farsi scorgere, lo decapitò. E poi si rivolse, con ritrovata allegria, agli sposi:
- Bene, ragazzi, io vi saluto e vi auguro un felice viaggio di nozze!
- Ma non avevi chiesto di venire con noi? E vieni dunque! - esclamò Pomo nervosamente.
- No, ho cambiato idea... torno a casa - e, balzato dalla carrozza, si avviò a piedi verso il castello, con l'espressione di uno che ha compiuto un'impresa di cui può andare fiero.
