Il Re esitò un attimo, poi esclamò:
- Bene, ocarolo, se le cose stanno veramente come dici, sposerò tua sorella: torna a casa, conducila qui, diventerà la Regina di questo reame.
L'ocarolo fissò un attimo il Re in silenzio, poi, con notevole imbarazzo, gli disse che era lusingato della proposta, ma purtroppo il matrimonio non poteva aver luogo, perché sua sorella soffriva di una strana e rara malattia: non poteva esporsi allaria aperta ed era quindi condannata a vivere in ambienti chiusi per tutta la vita.
Il Re, che, quando prendeva una decisione, non era mai disposto a tornare sui suoi passi, ribatté che la cosa non aveva alcuna importanza, che avrebbe anzi fatto costruire una carrozza tutta di cristallo per andare a prendere la sua futura sposa, senza esporla ad alcun rischio.
Il giovane partì dunque alla volta del paese natale in una splendida carrozza di cristallo: era molto felice di potersi ricongiungere per sempre alla sorella che tanto amava.
Giunto a destinazione, le raccontò, in presenza della cugina, la grande fortuna che era loro capitata, ma, mentre la fanciulla accolse con gioia la novità, la cugina iniziò una lunga serie di lamentele, accusando i giovani di ingratitudine, perché, dopo che li aveva curati come una madre quando erano piccoli ed era rimasta al loro fianco negli anni della povertà e delle ristrettezze, veniva ora abbandonata.
Fu così che i due giovani decisero di portarla con loro e non si accorsero, al momento di salire in carrozza, che la donna aveva nascosto un sasso nella borsa che portava appesa alla cintura.
Sistemate le due signore all'interno della carrozza, l'ocarolo prese posto a cassetta, accanto al cocchiere e il viaggio ebbe inizio.
Quando giunsero però sul ponte che attraversava un ruscello, la cugina estrasse con gesto rapido il sasso dalla borsa e ruppe un cristallo della carrozza.
Entrò un soffio d'aria fresca, che colpì in pieno la fanciulla, la quale si trasformò immediatamente in un'anguilla con due teste e, attraverso il vetro rotto, balzò nel ruscello sottostante.
Tutto si era svolto in un attimo, l'ocarolo a cassetta non si era accorto di nulla e la carrozza proseguì la sua rapida corsa verso il palazzo del Re.
Immaginate lo stupore del Sovrano nel vedere scendere dalla carrozza non la splendida fanciulla che aveva ammirato nel ritratto, ma una scialba donna di mezza età.

