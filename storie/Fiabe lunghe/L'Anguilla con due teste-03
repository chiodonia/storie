Questa, tuttavia, non si perse d'animo: assicurò il Re che in breve tempo si sarebbe ripresa dai disagi del viaggio e che quindi sarebbe ritornata più bella che mai e nello stesso tempo sibilò al ragazzo con espressione feroce:
- Non mi tradire, o sarà peggio per te e per tua sorella!
L'indomani l'ocarolo si recò, come di consueto, al ruscello, col suo seguito starnazzante.
Era molto triste, sfiduciato ed angosciato per la sorte della sorella.
Non appena però fu giunto sulla riva del torrente, udì una voce misteriosa che proveniva dalla profondità dell'acqua:
Immediatamente dall'acqua balzò un'anguilla con due teste, che, ricadendo sul terreno, si tramutò in una splendida fanciulla. I due giovani si abbracciarono, felici di ritrovarsi insieme. La fanciulla raccontò al fratello come si era svolto l'incantesimo che l'aveva trasformata in anguilla e lo esortò ad avere fiducia, perché sicuramente le cose si sarebbero aggiustate.
All'imbrunire riprese le sembianze animalesche e se ne tornò nell'acqua, e il fratello, rasserenato, ritornò al palazzo. Anche le oche quella sera apparivano particolarmente allegre e non facevano che gridare:
Il coro inconsueto insospettì la cugina e, quando si avvide che questo si ripeteva ogni sera, comprese che l'ocarolo si incontrava regolarmente con la sorella.
Decise perciò di intervenire, perché vedeva negli incontri dei due giovani un pericolo per sé ed il Re ancora non si era deciso a fissare la data delle nozze.
Si recò così dal Sovrano e con voce dolce gli disse:
- Sapete, Maestà, che mio fratello, oltre ad essere un bravo ocarolo, è anche un valente pittore? Vi prego, mettetelo alla prova, ma Vi avviso che dovrete essere inflessibile nell'obbligarlo a darvi un saggio della sua abilità, perché, timido e schivo com'è, non vuole che queste sue doti siano conosciute.
Fu così che il Re, l'indomani, si recò dall'ocarolo e gli disse:
- Mi ha detto tua sorella, ocarolo, che sei un abilissimo pittore: ti invito perciò ad affrescare la sala del trono per dimostrarmi la tua bravura.
Il ragazzo trasecolò, ma alle sue proteste il Re rispose che non voleva sentir ragioni e che gli ordinava di affrescare l'intera sala del trono nel corso di quella notte stessa, altrimenti gli avrebbe fatto tagliare la testa.
Il ragazzo, disperato, si recò dalla sorella, e benché all'inizio volesse tacere la cosa per non angustiarla, dietro le sue insistenze finì per raccontarle tutto.
Con sua grande sorpresa, la fanciulla non si scompose, ma ordinò al fratello di non pensare a nulla e di coricarsi presto quella sera, chiudendo a chiave la porta della stanza.
L'indomani l'ocarolo fu svegliato da un clamore insolito e subito pensò che fossero le guardie, venute a prenderlo per tagliargli la testa.
Era invece il Re, che, a capo del suo seguito, veniva a congratularsi di persona con lui: la sala del trono era stata meravigliosamente affrescata e decorata in ogni suo angolo.
L'evento miracoloso insospettì ancora di più la cugina cattiva, la quale, dopo alcuni giorni, ritornò alla carica, suggerendo al Re di far affrescare l'intero palazzo.

