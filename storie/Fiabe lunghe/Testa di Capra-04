Mariettina fu contenta di quella prova: aveva avuto molti cani alla reggia del Serpente e sapeva come trattarli: si impegnò quindi nel nuovo compito, cercando di non pensare alla testa caprina.
In effetti, mentre i giorni passavano, la fanciulla otteneva grandi risultati dal cagnolino, ma proprio la sera in cui scadeva il termine stabilito, non riusciva, nervosa com'era, a farsi obbedire dal cucciolo, che era irrequieto perché lei gli aveva trasmesso la propria ansia.
Ad un tratto Mariettina, esasperata, dimenticando di avere le corna, fece un brusco movimento con il capo ed uccise il cagnolino. Subito precipitò in un abisso di disperazione:
- Oh, povera me, che cosa ho mai fatto! Povero cagnolino mio! Tutta colpa di queste terribili corna e della mia impazienza! - singhiozzava.
Quando rientrò, il Principe la rimproverò aspramente per l'accaduto e Mariettina si sentì più infelice che mai, mentre il marito se ne andava da solo al palazzo, la poverina si gettò sul letto a piangere.
D'improvviso udì una voce nota:
- Perché piangi, Mariettina?
- Oh Serpente, Serpente caro, - singhiozzò la fanciulla balzando dal letto e gettandogli le braccia al collo - sapessi come sono infelice!
- So tutto, bambina mia, e sono qui per aiutarti. Prendi questo cestino e corri al palazzo e quando le tue cognate mostreranno i loro cani tu apri questo cestino e... abbi fiducia.
Così dicendo il Serpente scomparve lasciando nelle mani della figlia un minuscolo cestino coperto.
Senza esitare, Mariettina corse al palazzo dove le Principesse stavano già mostrando ai presenti la bravura dei loro cani.
Quando però Mariettina aprì il cestino misterioso ne uscì un cucciolo minuscolo come quando l'aveva ricevuto, ma così grazioso e simpatico, così buffo nelle sue movenze, che conquistò tutti.
Il Re sentenziò che non poteva esserci dubbio: la gara era stata vinta da Mariettina.
Poiché però era troppo saggio per non sapere che una Regina con la testa di capra non sarebbe stata accettata dal popolo, cercò una soluzione:
- Io penso, tuttavia, - sentenziò - che l'addestrare cani non sia il solo compito di una Regina; una Regina deve, per esempio, saper ricamare. Perciò ho preparato per voi un'altra prova. Vi verrà dato un drappo di raso, del filo di seta e un mese di tempo per fare un ricamo; chi avrà fatto il lavoro più bello e accurato vincerà.
Anche questa volta Mariettina si sentì pronta ad affrontare il compito assegnato: aveva imparato ogni tipo di ricamo alla reggia del Serpente.
