La giovane Principessa divenne, nei giorni seguenti, oggetto di mille attenzioni da parte dei Sovrani, che non sapevano come ripagarla di aver sacrificato la propria vita alla felicità del loro figliolo.
Ma, con grande sorpresa di tutti, quel matrimonio apparve subito molto felice: il viso della Principessa era sorridente e luminoso, ed ella non nascondeva di amare profondamente il suo sposo.
In realtà la sua vita era ben diversa da come gli altri la immaginavano: subito dopo le nozze, al calar della sera, infatti, non appena gli sposi si erano ritirati nelle loro stanze, il serpente aveva assunto le sembianze di un bellissimo giovane ed aveva confidato alla moglie il suo segreto: solo durante il giorno egli era un serpente: al calar della notte, lincantesimo sinterrompeva e fino allalba egli era un uomo.
Nessuno, però, le aveva raccomandato il Principe, doveva venire a conoscenza di ciò, altrimenti egli sarebbe stato imprigionato nel suo corpo di serpente, giorno e notte, per tutta la vita.
I due sposi vivevano quindi una doppia vita, di giorno e di notte, e il loro legame si rinsaldava sempre più.
Trascorso qualche tempo, però, i Sovrani, ignari di tutto, decisero che la Principessa doveva distrarsi, conoscere altra gente, e magari anche un giovane degno di lei, perché non era giusto né umano tenerla legata per sempre ad un serpente, anche se si trattava del loro amato figliolo.
La esortavano quindi a svagarsi, a uscire, e poiché lei si rifiutava di farlo, dichiarandosi felice col suo serpente, decisero di indire un torneo della durata di tre giorni, in modo che la fanciulla potesse divertirsi.
Quando il Principe Serpente venne a conoscenza del progetto dei genitori lo approvò, e confidò alla moglie che per loccasione avrebbe ripreso laspetto umano e avrebbe gareggiato con gli altri Cavalieri, giunti da ogni parte del reame per mostrare il loro coraggio e la loro abilità.
- Mi riconoscerai - le disse - perché sarò tutto vestito di verde, ma fai bene attenzione a non tradirti! Nessuno deve sapere chi io sia!
Il giorno del torneo, la Principessa sedeva sulla tribuna reale tra il Re e la Regina: il serpente aveva fatto dire che non sarebbe potuto intervenire, perché non si sentiva bene.
La fanciulla cercava ansiosamente con gli occhi tra la folla dei Cavalieri schierati nella grande corte, e subito riconobbe il giovane vestito di verde.
Il suo sguardo non lo abbandonò per tutto il tempo, e i due Sovrani lo notarono subito.

