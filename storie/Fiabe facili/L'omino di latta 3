Le marionette si misero tutte intorno a lui e insieme gli dissero: "Non aver paura! Siamo qui per aiutarti! Se ci accetterai come tuoi amici, sarai felice per sempre!". L'omino di latta voleva indietreggiare, scappar via, ma questo non gli era possibile. Le marionette capirono che l'omino di latta aveva una gran paura e lo tranquillizzarono dicendo: "Siamo qui per farti compagnia! Vedrai, ci divertiremo insieme! Non avrai più bisogno di uscire di casa, ormai ci siamo noi e tutto andrà benone!". E subito si misero al lavoro. Un gruppo di esse si dette da fare per creare uno spazio da usare come prato. Altre si misero a costruire altalene, scivoli e ogni altra forma di divertimento adatta per stare all'aperto. Una marionetta creò delle luci speciali, grazie ad un particolare fluido magico che usciva dalle sue mani, e di colpo la stanza si illuminò completamente; sembrava proprio di stare in pieno giorno all'aria aperta!
