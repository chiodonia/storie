Una marionetta bambina aveva portato con sé rose e viole per rallegrare il prato, e così l'aria cominciò a profumare di fiori. In men che non si dica le marionette trasformarono il luogo buio e solitario, in cui aveva vissuto fino ad allora l'omino di latta, in uno splendido giardino con tanti divertimenti. "E sarà così per sempre!" disse la marionetta-bambina all'omino. "D'ora in poi tu riderai e giocherai con noi, vuoi?". L'omino di latta trovò il coraggio di sorridere, e la marionetta-bambina lo prese per mano. Da quel momento in poi, per giorni e giorni, fu un continuo susseguirsi di risate, giochi e buon umore. L'omino di latta era sempre al centro dell'attenzione, e tutte le marionette cercavano di farlo sentire a suo agio. Ben presto, però, nelle strade della città si cominciò a notare la sua assenza. I bambini e i grandi iniziavano a chiedersi perché non lo si vedesse più da nessuna parte.
