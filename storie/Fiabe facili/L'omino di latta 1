L'omino di latta era un omino triste triste. Ovunque andava, tutti ridevano di lui. Con tutto il rumore che faceva ogni volta che camminava per la strada, spesso i bambini lo prendevano in giro; quelli più cattivi, addirittura, gli gettavano sassi. L'omino di latta era quindi costretto a non uscire quasi mai. La sua casetta era per lui un rifugio ideale, quello da cui si sentiva al riparo dal mondo esterno. Le finestre erano piccoline, ma bastavano per osservare ciò che accadeva al di fuori. Aveva tutto ciò di cui poteva aver bisogno; il suo unico problema era che si sentiva molto solo. Un giorno, mentre si trovava nell'ingresso della sua casetta, si fermò e rimase di stucco. Incredibile! Notò una porta, mai vista prima di allora, di colore rosso, con una bella maniglia dorata. "Che significa tutto questo?" pensò tra sè e sè, indeciso se aprirla oppure no.  Alla fine si fece coraggio e la spinse piano piano.
