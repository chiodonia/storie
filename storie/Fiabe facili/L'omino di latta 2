La porta, con un leggero rumore, si aprì completamente per poi chiudersi dietro di lui. "Ma dove sono?" si domandò l'omino, tremando un po' per la paura. All'improvviso vide una luce verde provenire da lontano. All'inizio era una specie di chiarore molto debole, poi diventò sempre più forte, fino quasi ad abbagliare tutta la stanza. L'omino di latta pensò di esser diventato matto. "Povero me!" piagnucolava, "ora non sono più al sicuro neanche a casa mia!". Non fece in tempo a finire la frase, che subito ebbe un altro grande spavento. Dal fascio di luce che lo abbagliava uscirono delle marionette variopinte. Erano fatte in più modi: alcune di cartone, altre di latta, proprio come lui, altre ancora di legno. Erano così numerose che in un attimo riempirono tutta la stanza. Il nostro omino era a dir poco terrorizzato. "Ma ... ma... che succede? Cosa volete da me?" cominciò a chiedere.
