Aprendo la porta il Signor Talpa dette uno sguardo fuori e vide il sole splendere, i fiori di tutti i colori, le foglie verdi e i funghetti ai piedi degli alberi color nocciola.
- Aspetti, ho deciso di accompagnarla al suo negozio, se permette - disse il Signor Talpa.
- Volentieri - disse Tasso Tassoni.
Così Tasso Tassoni ed il Signor Talpa si avviarono verso il centro di Boscofreddo. Tutti gli abitanti di Boscofreddo si stupivano nel vedere il Signor Talpa in giro per il paese. Tutti lo salutavano calorosamente e lui ricambiava un poco intimidito. Il Signor Talpa da quel giorno non ebbe più timore di uscire ed anzi uscì tutti i giorni, mattina e pomeriggio e si fermava a parlare con tutti quelli che incontrava. Vinse così la sua timidezza e divenne un grande chiacchierone. Da quel giorno nel paese lo chiamarono SIGNOR TALPA DAGLI OCCHIALI GIALLI e lui era molto fiero dei suoi occhiali gialli.
